---
title: איך נטפל במפגע הקורקינטים בחולון?
layout: post
post-image: /assets/images/scooter.jpg
description: "או: מה העיריה יכולה לעשות מחר כדי לשפר את הסביבה העירונית?"
tags:
- תחבורה
---

פורסם במקור ב[goitem 14/08/23](https://www.goitem.co.il/blog/2023/08/14/%D7%90%D7%99%D7%9A-%D7%A0%D7%98%D7%A4%D7%9C-%D7%91%D7%9E%D7%A4%D7%92%D7%A2-%D7%94%D7%A7%D7%95%D7%A8%D7%A7%D7%99%D7%A0%D7%98%D7%99%D7%9D-%D7%91%D7%97%D7%95%D7%9C%D7%95%D7%9F/).

הקורקינטים השיתופיים הגיעו לחולון בשנים 2020-2021. לא מאוחר הרבה יותר משכנותינו ומהעיר הראשונה שאפשרה להם לפעול בתחומה (תל אביב ב-2018) וזו לאחר ״קול קורא״ להפעלת הקורקינטים בעיר. העיריה ניסחה מכרז מצוין, עם הגבלות ושליטה בתנועה של העיריה בתנועתם בעיר.

יש לציין כי מפגע הקורקינטים בחולון הוא לא עצם קיומם. אני בעצמי משתמש בשירותי הקורקינט השיתופי בחולון (ומחוצה לה) ומקום הכלים הזעירים בתוואי השימוש העירוני הוא חשוב. הוא מאפשר להגיע ממקום למקום ביעילות, במהירות ובמינימום פגיעה בסביבה.

## מהו ״מפגע הקורקינטים״?

כאמור, הקורקינט הוא לא המפגע בעצם היותו, אבל השימוש בו ברחבי חולון לוקה בכל הבעיות שעיריות אחרות הצליחו לתקן, גם אם באופן חלקי.

הרוכבים טסים. הם רוכבים על המדרכה במהירות. אין שום הגבלה על המהירות של הכלי (למעט ההגבלה הארצית, ל-25 קמ״ש). רוכב שנע במהירות של 25 קמ״ש זו פציעה בטוחה לרוכב או למי שיפגוש ברוכב במהירות הזו.

בתי החולים מלאים ברוכבי קורקינט ובהולכי רגל שאירע מזלם להקלע ברוכב לא עירני (או שיכור!). ע״פ הנתונים מבית החולים איכילוב, מעל [מ-70% מהרוכבים לא חובשים קסדה בכלל](https://www.ice.co.il/research/news/article/914171). השילוב של נסיעה פרועה על כלי כלכך לא יציב ללא אמצעי מיגון הוא הרסני.

באיכילוב עצמו מגיעים מעל ל-200 רוכבים הקורקינט בכל שנה לאחר תאונות הדרכים. רק בחודש שעבר, [נפצע קשה רוכב קורקינט בחולון](https://gal-gefen.co.il/holon/%D7%A8%D7%95%D7%9B%D7%91-%D7%A7%D7%95%D7%A8%D7%A7%D7%99%D7%A0%D7%98-%D7%A0%D7%A4%D7%A6%D7%A2-%D7%A7%D7%A9%D7%94-%D7%91%D7%A8%D7%97%D7%95%D7%91-%D7%94%D7%94%D7%A1%D7%AA%D7%93%D7%A8%D7%95%D7%AA-%D7%91/). זוהי לא גזירת גורל ואפשר וראוי לטפל בבטיחות הרוכבים.

מלבד סכנת הדריסה, אנחנו גם עדים לקורקינטים זרוקים בכל פינה בעיר. על המדרכה, על הכבישים, על מעברי החציה ובכל מקום שבו רוכב הקורקינט החליט שבו הוא חוזר להיות הולך רגל. ניווט ברחובות העיר הוא קשה ומתיש. מחסור בצל, מדרכות צרות וגם קורקינטים החוסמים את הרחוב. נכים, הורים ומבוגרים מתקשים מאוד בניווט בעיר וחסימות המדרכה ע״י קורקינטים לא עוזרות למצב.

## ומהם הפתרונות?

יש לנו גם יתרונות בכך שאימצנו באיחור את הקורקינטים השיתופיים, עיריות קודמות (ובראשן תל אביב) כבר מצאו פתרונות (מלאים או חלקיים) לבעיות הללו. בכל מקום שבו ישנן חברות קורקינט שיתופי, ישנן גם הגבלות על הקורקינטים. איך נגביל אותם?

מבחינת מהירות - העיריה יכולה (וצריכה!) להגדיר רחובות ואיזורים שבהם אסור להכנס עם קורקינט שיתופי ואיזורים שבהם מורידים את הגבלת המהירות. תל אביב התחילה בכך ובאיזורים הומי אדם, מהירות הקורקינט יורדת דרסטית.

אבל למה ללכת רחוק?! כל משתמש קורקינט שיתופי מכיר את התקלה שהכביש הסמוך למקווה ישראל לא מאפשר רכיבה עליו. זו הגבלה שקיימת כבר היום, אך ורק במקווה ישראל. למה שלא תהיה בכל בית ספר?!

והקורקינטים המפוזרים?! כל הערים מסביב כבר אימצו שיטה שבה מוגדרים איזורים שבהם מותר לקורקינטים לחנות. רוכב הקורקינט לא יכול לנעול את הקורקינט מחוץ למקומות חניה אלו ובכך נמנעת כל הבעיה עם הקורקינטים המפוזרים. למה לא בחולון?

## האם העיריה יכולה לעשות את זה מחר?

זו שאלה חשובה. אנחנו יודעים מהי דרך הפעולה, האם עיריית חולון יכולה לשנס מותניים ומחר לפתור את הבעיות? התשובה, בקצרה, במילה: כן.

כלל הפתרונות נמצאים במכרז להפעלת קורקינטים שיתופיים בחולון ([מכרזים 20/2020 21/2021](https://www.holon.muni.il/CityHall/Bids/Lists/List/CustomDispForm.aspx?ID=643), קול קורא לקבלת היתר זמני להפעלת מערך קורקינטים חשמליים, ללא תחנות עגינה, במרחב העיר חולון).

את בעיית המהירות אפשר לפתור כי אנחנו יודעים שהטכנולוגיה משומשת כבר בתל אביב. סעיף 4ט גם מאפשר לעיריה להכניס את ההגבלה הזו. נוכל להגביל את המהירות ברחוב סוקולוב וברחובות עמוסים אחרים. נוכל להגביל את הנסיעה לשבילי האופניים (איפה שהם קיימים) או לכביש (ולמה לא?).

תחת סעיף ״חניית קורקינטים חשמליים״ (סעיפים 4ט-יא) ניתן לראות שהעיריה היא זו ששולטת לחלוטין בהיכן מותר לחנות את הכלים והיכן אסור. העיריה מחר יכולה לשלוח לחברות הקורקינטים הודעה, שבה מפורטים אזורי החניה (או אי החניה) ובכך לפתור את כולנו מהבעיה הקיימת.

כמו כן, כמפורט בסעיף 4יב, כבר עכשיו העיריה יכולה לפעול כנגד הפרעה למרחב הציבורי. העיריה יכולה לקנוס את החברה על כל קורקינט שמפריע להולכי הרגל או תנועת הרכב. מספיק שהעיריה תפעיל את הכלי הזה כדי שחברות הקורקינט ידרשו מהעיריה להגדיר אזורי חניה.

דו״ח על קורקינט שיתופי כואב לחברה במספר מישורים. דבר ראשון - הדו״ח הכספי (שברוב המקרים יעבור למשתמשים) הוא הרבה עבודה ולפעמים הוא גם פגיעה בכיס. ועל כל דו״ח כזה נוספת הפגיעה שהחברה צריכה לפנות את הקורקינט מהמקום תוך שעתיים. וגם פה, היא ככל הנראה עלולה לא להצליח לעשות זאת. ופה אפשר לקנוס אותה פעם נוספת.

הסעיפים הקודמים לסעיפים אלו גם מגדירים בדיוק איפה מותר ואסור להניח את הכלים השיתופיים (סעיפים 4א-ח). למה העיריה מחכה? שלמישהו כמוני כבר ישבר?

## העתיד

למרות המרכז המצוין של עיריית חולון, עם ההגבלות הנדרשות (והסכמת מפעילי הקורקינטים), אנחנו נתקענו עם כלים שמפוזרים ברחוב. שלא מפונים בקריאה לחברות ועיריה שלא עושה שום דבר עם תנאי הפתיחה המצוינים שלה.

הקורקינט שיתופי לא יעלם. הוא פה כדי להישאר. אבל למה עיריית חולון מתעקשת להשאיר את השימוש בכלים היעילים הללו בשנת 2018, עת בה לא ידענו מה אלו סגרים וקורונה ורק גילינו על הקורקינט השיתופי?

כל הכללים הללו מיושמים כבר במקומות אחרים ובראשם תל אביב. תועיל עיריית חולון להתקדם למען בטחוננו.
